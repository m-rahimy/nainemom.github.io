---
layout: post
title: من این‌کاره نیستم!
---

توی مترو نشسته بودم و داشتم به نوشتن فکر می‌کردم. من چجوری یه شخصیت رو طراحی کنم و راجع بهش بنویسم؟ این نویسنده‌ها واقعا چطوری میتونن ایده داستان‌هاشون رو پیدا کنن؟ حالا پیدا کردن هیچی، چطوری بهش پر و بال می‌دن و شخصیت کاراکترها رو توی ذهنشون می‌سازن و در نهایت پیاده‌ش می‌کنن؟ همینطور داشتم با خودم کلنجار می‌رفتم که یهو این ایده اومد توی ذهنم. فکر کردم که قهرمان داستان نویسنده‌ها یکی از دوست‌های نزدیکشون بوده و کتاب رو به نقل خودش نوشتن. اما اون‌هایی که ته داستان قهرمانش می‌میره چی؟ آدم مرده که داستان تعریف نمی‌کنه! یا مثلا شخصیت وینستون توی 1984، چجوری توی ذهن نویسنده‌ش شکل گرفته؟ شک ندارم که جواب همه این سوال‌هام، تخیل بود؛ اما باز هم کار من رو راه نمی‌انداخت. من هم خیلی تخیل می‌کردم، ولی هیچ‌وقت نتونسته بودم یه شخصیت جذاب رو توی ذهنم بسازم.

توی تخیلات من همیشه یه مشت موجود فضایی عجیب غریب که دست و پاهای دراز دارن یا پنگوئن‌هایی که دارن پرواز می‌کنن دیده میشه. من چجوری شخصیت این‌ها رو روی کاغذ بیارم و جوری بنویسمشون که بقیه هم اون‌ها رو دوست داشته باشن؟ کی به همچین چیزهایی علاقه داره؟ به نظرم باید چیزهای عمومی‌تر هم به شخصیتشون اضافه کنم. مثلا اگه بتونم یه رابطه عاشقانه بین یکی از این پنگوئن‌ها و یکی از زامبی‌های خیالاتم جریان بدم، احتمالا یه داستان دوست‌داشتنی ازش در بیاد که دخترها هم عاشق داستان می‌شن؛ شاید هم نه. به نظرم مشکل از طرز فکر کردن منه. یه داستان جذابی که همه دوستش داشته باشن، باید از همه لحاظ واسه همه قابل درک باشه و بتونن با قهرمان داستان، احساس هم‌ذات‌پنداری کنن. پیدا کردن همچین نقطه اشتراکی بین پنگوئن پرنده توی ذهنم و خواننده احتمالی داستانم، به قدری سخته که ترجیح میدم به جاش کل این ایده رو فراموش کنم و دیگه توی آناتومی بدن پنگوئن‌ها دخالت نکنم.

تصمیم گرفتم نوع فکر کردنم رو تغییر بدم. من باید به چیزهای عادی‌تر فکر کنم. توی ذهنم یه جاده متروک رو تصور کردم که حتی توی نقشه هم اثری ازش نبود. مکان خسته و بی‌روح اونجا رو توی ذهنم آوردم و با اضافه کردن صدای کرکس، یه مکان خفن و عالی رو خلق کردم. به نظرم فضای مه گرفته اونجا، خوراک یه داستان وسترنی بود که قهرمانش، بعد از کشتن همه آدم بدهای داستان (که همه خونوادش رو کشته بودن)، توش راه می‌ره و واسه خودش سیگار برگ می‌کشه. اما هرچی فکر کردم، دیدم نمیتونم مقصدی رو واسه این قهرمان پیدا کنم. خونوادش که همه مرده بودن و هیچ فامیلی اون اطراف نداشت که بخواد الان بره پیشش. مشکل من این بود که یهو آخر داستان رو تصور کرده بودم. به نظر من بهتره که خیلی شرافت‌مندانه، همین‌جای داستان یه گلوله توی مغز خودش خالی کنه تا بیشتر از این من رو با مسخره بودنش عذاب نده.

با خودم گفتم شاید اگه من بیام اتفاق‌های واقعی رو بیارم توی ذهنم و بهشون آب و تاب بدم، بتونم یه داستان خوب بنویسم. خیلی فکر خوبی بود. واسه همین سرم رو گرفتم بالا و با دقت به فضای اطرافم نگاه کردم. روی صندلی‌های روبه‌رویی یه پسر با اخم‌های جنتلمنی رو می‌بینم که برای نشستنش، بیشتر از یه صندلی اشغال کرده و بغل دستیش، یه پیرمرد سربه‌زیره که خودش رو مچاله کرده تا یه جوری خودش رو توی یه نصف صندلی جا بده. چهره خونسرد و حرص‌درآر اون پسر و پیرمردی که به نظر داره له میشه و هیچ حرفی نمی‌زنه، سوژه خوبی بود؛ اما باید آب و تابش رو یکم بیشتر کنم. تمام اتقاقات جذاب زندگیم رو مرور کردم تا شاید یکیش رو بتونم به این‌جای این داستان وصل کنم، اما نشد. بهتره بگم اتفاق جذابی پیدا نشد. به نظرم بهتره برای این قستمتش از بخش خیالاتم استفاده کنم.

شاید اون پیرمرده باید این‌جای داستان یه شات‌گان از توی جیبش در بیاره و مغز اون پسر خودخواه رو متلاشی کنه. ولی این ایده اصلا جذاب نیست! چون احتمالا بعدش باید کلی شخصیت دیگه مثل پلیس و مامور قطار و مادری که چادرش رو کشیده روی سر بچه‌ش تا این صحنه رو نبینه اضافه کنم. شاید اون باید این‌جای داستان بدون هیچ دیالوگی ضامن بمب زیر لباسش رو بکشه و کل قطار رو منفجر کنه تا توی تاریخ ثبت بشه و دیگه هیچ پسری توی مترو گشاد نشینه! مشکل قبلی رو حل می‌کرد، ولی حوصله رودررو شدن با منتقدهایی که بعدش میان میگن "این نویسنده خوبی نیست که داستان رو یهویی تموم کرده"، ندارم. به نظر من اون باید یه کار متفاوت انجام بده. کاری که باهاش دهن منتقدها رو بسته نگه دارم. گوز! بهترین کار برای بستن دهن منتقدها و همینطور کاری که یه پیرمرد تو این شرایط میتونه انجام بده، گوزه! اون میتونه به خاطر اعتراض به فشاری که بهش وارد شده بگوزه تا اون پسر به خودش بیاد و یکم خودش رو جمع کنه. این ایده عالیه! اما بقیه باید چیکار کنن؟ به گوز پیرمرد بخندن؟ خب اینطوری من چجوری باید صدای خنده مردم رو توی داستان بیارم که طبیعی باشه و حس اون لحظه رو درست به خواننده منتقل کنه؟ اونجا بود که با تمام وجود، کمبود صدا و تصویر رو توی کتاب حس کردم. تو همین فکر بودم که یه جرقه‌ای توی ذهنم زده شد. باید زودتر از اینا می‌فهمیدم! من این‌کاره نیستم!
