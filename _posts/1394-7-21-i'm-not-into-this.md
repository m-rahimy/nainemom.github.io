---
layout: post
title: من این‌کاره نیستم!
---

توی مترو نشسته بودم و داشتم به نوشتن فکر می‌کردم. با خودم کلنجار می‌رفتم که این نویسنده‌ها چطوری می‌تونن ایده داستان‌هاشون رو پیدا کنن؟ حالا پیدا کردن هیچی، چطوری بهش پر و بال می‌دن و شخصیت کاراکترها رو توی ذهنشون می‌سازن و در نهایت پیاده‌ش می‌کنن؟ شاید قهرمان داستان یکی از دوست‌های نزدیکشون بوده و کتاب رو به نقل خودش نوشتن. اما اون‌هایی که ته داستان قهرمانش می‌میره چی؟ مثلا شخصیت وینستون توی 1984، چجوری توی ذهن جورج اورول شکل گرفته بود؟ جواب سوال من تخیل بود؛ اما باز هم کار من رو راه نمی‌انداخت. من هم خیلی تخیل می‌کردم، پس چرا هیچ‌وقت نتونسته بودم یه شخصیت جذاب رو توی ذهنم بسازم؟

توی تخیلات من همیشه یه مشت موجود فضایی عجیب غریب یا پنگوئن‌های در حال پرواز دیده میشه. من چجوری شخصیت این‌ها رو روی کاغذ بیارم و جوری بنویسمشون که بقیه هم اون‌ها رو دوست داشته باشن؟ شاید اگه به رابطه عاشقانه بین یکی از این پنگوئن‌ها و یکی از زامبی‌های خیالاتم فکر کنم، بتونم یه داستان دوست‌داشتنی ازش در بیارم که دخترها هم عاشق داستانم بشن؛ شاید هم نه. به نظرم مشکل از طرز فکر کردن منه. یه داستانی که همه دوستش داشته باشن، باید واسه همه قابل درک باشه.

واسه همین تصمیم گرفتم نوع فکر کردنم رو تغییر بدم و به چیزای عادی‌تر فکر کنم. توی ذهنم یه جاده متروک رو تصور کردم که حتی توی نقشه هم اثری ازش نبود. مکان خسته و بی‌روح اونجا رو توی ذهنم می‌آوردم و با اضافه کردن صدای کرکس، یه مکان بی‌روح و عالی رو خلق می‌کردم. به نظرم فضای مه گرفته اونجا، خوراک یه داستان وسترنی بود که قهرمانش، بعد از کشتن همه آدم بدهای داستان (که همه خونوادش رو کشته بودن)، توش راه می‌ره و واسه خودش سیگار برگ می‌کشه. اما هرچی فکر کردم، دیدم نمی‌تونم مقصدی رو واسه این قهرمان پیدا کنم. خونوادش که همه مرده بودن و به خاطر نوع شخصیت پیچیده‌اش، هیچوقت با کسی دوست نبود که بخواد الان بره پیشش. مشکل من این بود که یهو آخر داستان رو تصور کرده بودم. به نظر من بهتره که خیلی شرافت‌مندانه، همین‌جای داستان یه گلوله توی مغز خودش خالی کنه تا بیشتر از این من رو با مسخره بودنش عذاب نده.

با خودم گفتم شاید اگه من بیام اتفاق‌های واقعی رو بیارم توی ذهنم و بهشون آب و تاب بدم، بتونم یه داستان خوب بنویسم. خیلی فکر خوبی بود. واسه همین سرم رو گرفتم بالا و با دقت به فضای اطرافم نگاه کردم. روی صندلی‌های روبه‌رویی یه پسر با اخم‌های دخترکش رو می‌بینم که برای نشستنش، بیشتر از یه صندلی اشغال کرده و بغل دستیش، یه پیرمرد سربه‌زیره که دستاش رو جمع کرده تا یه جوری خودش رو توی یه نصف صندلی جا بده. چهره خونسرد اون پسر و پیرمردی که به نظر داره له می‌شه، سوژه خوبی بود، اما باید آب و تابش رو یکم بیشتر کنم. تمام اتقاقات جذاب زندگیم رو مرور کردم تا شاید یکیش رو بتونم به این‌جای این داستان وصل کنم، اما نشد. بهتره بگم اتفاق جذابی پیدا نشد. به نظرم بهتره برای این قستمتش از بخش خیالاتم استفاده کنم.

شاید اون پیرمرده باید اینجای داستان یه شات‌گان از توی جیبش در بیاره و مغز اون پسر خودخواه رو متلاشی کنه. یا شاید هم باید از فشاری که بهش وارد شده بگوزه تا اون پسر به خودش بیاد و یکم خودش رو جمع کنه؛ دومی ایده به نظر می‌رسه. اما بقیه باید چیکار کنن؟ به گوز پیرمرد بخندن؟ خب این‌طوری من چجوری باید صدای خنده مردم رو توی داستان بیارم که طبیعی باشه و حس اون لحظه رو درست به خواننده منتقل کنه؟ اونجا بود که با تمام وجود، کمبود صدا و تصویر رو توی کتاب حس کردم. تو همین فکر بودم که یه جرقه‌ای توی ذهنم زده شد. باید زودتر از اینا می‌فهمیدم! من این‌کاره نیستم!