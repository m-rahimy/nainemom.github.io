---
layout: post
cat: story
by: امیر مومنیان
title: خانم نصیری
tags:
- خانم نصیری
- گربه
- باکتری
- گیاه‌خوار
---

در یکی از عصرهای اوایل پاییز، داشتم به شخصی به نام هومن فکر می‌کردم. او در تخیل من زندگی می‌کرد و انسان بسیار از خودگذشته‌ای بود. حدود سی سال سن داشت و همیشه تا جایی که می‌توانست به نیازمندها کمک می‌کرد. او همچنین از خوردن گوشت حیوانات نفرت داشت و خود را گیاه‌خوار می‌نامید. هومن حتی از خوردن تخم‌مرغ دوری می‌کرد و اعتقاد داشت که بلاخره آن هم به نوعی جنین حیوان است. او تا حدی هم سعی داشت شخصیتش را به دیگران نشان دهد تا به آنها بفهماند که حیوانات هم جان دارند؛ از این رو همیشه درباره این موضوع با همه بحث می‌کرد. در یکی از روزهای تابستان که اتفاقا تولد دختر هومن بود، او با کادویی که برایش خریده بود داشت از سر کار به خانه برمی‌گشت؛ اما در نزدیکی خانه یک گربه خیابانی را در حالی می‌بیند که پایش زیر چرخ یک ماشین گیر کرده و به نظر می‌رسید خیلی گرسنه است. آن گربه بیچاره، آنقدر که آنجا مانده بود، از حال رفته بود و چون کسی به دادش نرسیده بود، پایش عفونت کرده بود. او اولین چیزی که به ذهنش رسید، نجات جان گربه بود. از طرفی دیگر او نمی‌خواست با دیر رفتنش دخترش را ناراحت کند. انتخاب بین ناراحتی دخترش و نجات آن گربه از مرگ احتمالی، برایش خیلی سخت بود. به طوری که اگر هر یک از آن دو کار را انجام می‌داد، کسی را ناراحت کرده بود. با بی‌توجهی به گربه خودش را، و با دیر رسیدن به خانه دخترش را ناراحت می‌کرد.

اما او در نهایت تصمیم خود را گرفت و سعی کرد برای دخترش بهانه‌ای جور کند. برای همین، گربه را از زیر چرخ بیرون آورد و به سمت یک کلینیک دامپزشکی حرکت کرد. در طول مسیر همه به او و گربه‌ای که به روی جعبه کادوی دخترش گذاشته بود نگاه می‌کردند، اما برای او فقط نجات جان آن گربه مهم بود. از طرفی هر چند دقیقه به ساعت نگاه می‌کرد و استرسش زیاد می‌شد، ولی تا حدودی نجات جان گربه باعث شده بود که او ذهنش آرام بگیرد. به هر حال در نظر او درمان عفونت پای گربه و نجات جانش کار مهمی بود. حدود یک ساعت بعد او به کلینیک رسید و از منشی آنجا خواست تا به سرعت دکتر را صدا کند تا گربه را درمان کند. او هم همین کار را کرد. در مدتی که دکتر داشت زخم گربه را پانسمان می‌کرد، مشتری‌های دیگر که گربه‌ها و سگ‌های خانگی خود را برای زدن واکسن به آنجا آورده بودند و پز قیمت حیواناتشان را به هم می‌دادند، با نگاهی همراه با تمسخر به چهره نگران او خیره شده بوند. دکتر گربه را روی تخت گذاشته بود و بعد از پانسمان کردن پایش، یک آمپول آنتی‌بیوتیک تزریق کرد تا عفونت زخم هم درمان شود. می‌شد گفت که جان گربه را نجات داده بود. این گربه صاحبی نداشت و هومن تمام خرج پانسمان و تزریق را از جیب خودش به منشی آنجا پرداخت کرد.

هومن مرد خوبی بود، اما نظر من فرق داشت. سعی کردم خودم هم وارد فکرم شوم و گپی با او بزنم. در نهایت جلوی در خروجی کلینیک در حالی که تقریبا نیمی از جشن تولد دخترش گذشته بود، با او مکالمه‌ای را انجام دادم.

- من: چرا جون گربه رو نجات دادی؟
- هومن: چون هیچ کدوم از هم‌نوعاش به دادش نمی‌رسیدن و من که که امکاناتش رو داشتم، به نظرم کار درستی اومد که درمانش کنم!
- من: اما تو خودت کار داشتی! امروز تولد بچه‌ات بود!
- هومن: بچه من اگه بفهمه من واسه چی دیر کردم، حتما بهم حق می‌ده!
- من: اوففف. خدا پشت و پناهت. اما ممکنه یه گربه دیگه هم همین شرایط رو داشته باشه. چرا شغلت رو تغییر نمی‌دی و دنبال گربه‌های معیوب توی خیابون نمی‌گردی؟
- هومن: من خودم رو مسئول جون اون گربه توی اون لحظه می‌دونستم! گربه‌های دیگه شاید سر راه یه آدم دیگه قرار بگیرن، اما این گربه، درست مثل خودم دوست داره زندگی کنه. من نباید حق زندگی رو ازش می‌گرفتم. نظر تو چیه؟
- من: تو حیوونی؟
- هومن: (عصبانی شد) معلومه که نه!
- من: پس مساله نجات جون موجودای زندس، درست می‌گم؟
- هومن: درسته! امیدوارم شعور درکش رو داشته باشی!
- من: چه جالب. آخه اون باکتریایی که تو پای گربه بودن و تو با آمپول آنتی بیوتیک کشتیشون هم موجود زنده بودن و اتفاقا زندگی کردن رو دوست داشتن!!!

هومن برای چند لحظه سکوت کرد و همینطور به من خیره ماند. سعی داشت به من بفهماند که باکتری با گربه خیلی فرق می‌کند، اما به نظر نمی‌رسید موفق به توجیه کردن من شود. اما او که اصلا دوست نداشت کارش بی‌ارزش جلوه کند، ناگهان یقه من را گرفت و من را به سمت عقب هول داد و گفت "همین امثال تو باعث از بین رفتن این گربه‌های بی‌گناه می‌شن"، که هر چه فکر کردم ارتباط خودم را با مرگ گربه‌های خیابانی متوجه نشدم. دعوایمان داشت کم کم بالا می‌گرفت که ناگهان خانم نصیری، مسئول بخش ما آژیر خطر را به خاطر فریادهای من کشید تا خدایی نکرده به هم‌نوع‌هایم در تیمارستان آسیب نرسانم.