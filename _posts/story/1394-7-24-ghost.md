---
layout: post
cat: story
by: امیر مومنیان
title: روح
---

قبلا زندگیم خیلی کثافت بود، حوصله هیچ کاری را نداشتم. همیشه سعی می‌کردم تا جایی که می‌توانم از جمع دوری کنم، چون احساس می‌کردم هیچکس برای من ارزش قائل نیست و کسی من را آدم حساب نمی‌کند. همیشه خودم را اضافی می‌دانستم و هیچ حقی برای خودم قائل نبودم، چون بقیه اینطور می‌خواستند. هیچکس حاظر نبود که من در داستانش حضور داشته باشم. فکر می‌کردم سرنوشت من از ابتدا معلوم شده و من هرگز نمی‌توانم چیزی را تغییر دهم، اما انصافا او این انگیزه را در من ایجاد کرد و اوضاع را برایم تغییر داد. من باور کردم که می‌توانم.

از وقتی یادم می‌آید همیشه به زوج‌های جوان حسودی می‌کردم و تنهایی‌ام من را آزار می‌داد. دوست داشتم کسی باشد که بدون سیاست دوستش داشته باشم و در برابر او به حرف‌هایی که می‌زنم فکر نکنم. دوست داشتم او هم برای من همینطور باشد. اما از وقتی که برای اولین بار وارد یک رابطه شدم، فهمیدم که دوست داشتن واقعی خیلی با تصورات من از این فعل فرق می‌کند. دیگر فرقی نمی‌کرد؛ من دیگر نیازی به رابطه عاشقانه نداشتم.

وقتی که با او آشنا شدم، همه‌چیز برای من تغییر کرد. حتی دیگر علاقه‌ای به شرکت در جمعی که موضوعشان از اول تا آخر من باشم هم ندارم. یک بار که در جمعی حضور داشتم، سعی کردم من هم باشم؛ یادم نیست دقیقا موضوع بحث درباره چه بود، اما دقیقا مطمئنم که وقتی من نظرم را گفتم، کسی به آن توجه نکرد. انگار اصلا کسی من را نمی‌دید. من نامرئی بودم. حتی تا مدت‌ها فکر کردم شاید روح باشم، اما اینطور نبود.

شاید پاک کردن صورت مساله کار راحت‌تری از حل آن باشد، اما من توان حل کردنش را نداشتم. دیگر برای من مهم نبود که بقیه چه فکری درباره من می‌کنند، مهم خودم بودم که احساس آرامش کنم. او زندگی‌ام را به شکلی که قبلا دوست داشتم در نیاورده بود، اما توانسته بود فکر من را تغییر دهد. من دیگر خود را سرکوب نمی‌کردم، من نیازم تغییر کرده بود.

پنج‌شنبه ساعت 9 شب، لحظه من رسیده بود. آن لحظه، همه‌اش برای من بود، فقط برای من. در اتاقم نشسته بودم و به او خیره شده بودم. در آن مدت آنقدر به او فکر کرده بودم که دیگر فکر کردن معنی نداشت، اما باز هم جرأت انجامش را نداشتم. به هر حال برای هیچکس و حتی خودم هم فرقی نداشت. تصمیم خود را گرفتم؛ تیغ را برداشتم و به حمام رفتم.