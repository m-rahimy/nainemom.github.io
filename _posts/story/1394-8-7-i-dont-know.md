---
layout: post
cat: story
by: امیر مومنیان
title: نمی‌دونم
tags:
- نمی‌دونم
- عکس
- تنهایی
---

چند ساعتی می‌شد که به عکسش خیره شده بودم. خیلی چشمای قشنگی داره. یه جوری بود حالم که توصیفش خیلی سخته، اما تو اون لحظه اصلا نمی‌تونستم کار دیگه‌ای به جز نگاه کردن به اون عکس کوفتی انجام بدم. با اینکه خودم می‌دونم این یه کار احمقانست، اما بازم نمی‌تونم جلوی خودم رو بگیرم. مثل یه معتادی شدم که اون عکس همه چیزشه. که بدنم عرق کرده بود و سرم از درد داشت منفجر می‌شد. هر وقت که به عکسش نگاه می‌کنم همینجوری می‌شم. خیلی چشمای قشنگی داره.

چند بار تصمیم گرفتم که کل عکساش رو پاره کنم. حتی یه بار همه عکساش رو از توی قاب درآوردم و گذاشتم جلوم، ولی بعدش به اینجاش که رسیدم مثل چی پشیمون شدم. از اینکه انقدر آدم ضعیف و ترسویی هستم از خودم متنفرم. یادمه آخرین بار انقدر بهش فکر کرده بودم که داشتم دیوونه می‌شدم. واقعا اگه می‌تونستم، می‌خواستم که کل اون عکسا و خودم و خونه و همه چی رو آتیش بزنم.

یه بار اتفاقی توی پارک دیدمش. خودش بود. تنها داشت واسه خودش قدم می‌زد. مشکل من اینه که خیلی حسودم. می‌خواستم برم جلو سرش داد بزنم، اما کل بدنم خشک شده بود و نتونسم هیچ کاری انجام بدم. بعدا که این رو واسه خودش تعریف کردم، منو بغل کرد و بهم قول داد دیگه تنهایی هیچ‌جایی نره. از اون موقع به بعد ما کلی خاطره تو اون پارک کوفتی داشتیم. بهم گفته بود که امکان نداره به هیچ دلیلی منو تنها بذاره! راستش اون موقع باورم شده بود، ولی الان که بهش فکر می‌کنم، می‌بینم چه حرف خنده داری بوده!

قبلا صبحا زودتر از من پا می‌شد می‌رفت چایی آماده می‌کرد. می‌گفت چایی سر صب رو باید دونفره سرو کرد! ولی این روزا داستان فرق کرده. دیگه هیچ حسی دیگه به چایی خوردن ندارم. حتی دیگه انگیزه‌ای واسه سر کار رفتن ندارم و با خیال راحت تا ظهر واسه خودم می‌خوابم. گور بابای چایی سر صب. نمی‌دونم خبر خوبیه یا بد، اما کم‌کم دارم از همه‌چی متنفر می‌شم. از هر کاری که قبلا با هم می‌کردیم و الان دیگه نمی‌تونیم.

احساس می‌کنم تو این چند وقته هوا هم تاریک‌تر شده، هم سردتر. چشمامم خیلی ضعیف‌تر از قبل شده و همه‌چی رو تار می‌بینم. حتی صداهارم درست و حسابی تشخیص نمی‌دم. از وقتی اینجوری شدم، به جز یه نفر، کس دیگه‌ای نمیاد بهم سر بزنه. اونم نمی‌تونم تشخیص بدم که کیه و اصلا واقعا چرا این‌کارو می‌کنه. من اونو نمی‌شناسمش، ولی اون خیلی باهام حرف می‌زنه. دوست داشتم که منم می‌تونستم باهاش حرف بزنم. هر روز عصر می‌آد بالا سرم کلی حرف می‌زنه و گریه می‌کنه و آخر سر یه شاخه گل می‌ذاره و بعدش می‌ره. خیلی چشمای قشنگی داره.