---
layout: post
cat: story
by: دیوید سداریس
title: پسر گنده
tags:
- پسر گنده
- عید پاک
---

یکشنبه عید پاک بود و من و خواهرم ایمی در شیکاگو بودیم و دوست‌مان جان ما را برای شام به خانه‌اش دعوت کرده بود. هوا حرف نداشت و جان میز و صندلی را گذاشته بود در حیاط تا توی آفتاب بنشینیم. همه سر جای‌ٰشان نشستند و من عذر خواستم و رفتم دست‌شویی و به محض ورود با بزرگ‌ترین خراب‌کاری‌یی که به عمرم دیده بودم مواجه شدم. دستمال‌توالت و این حرف‌ها هم در کار نبود، فقط این موجود پیچ‌در‌پیچ، دراز و کلفت.

سیفون کشیدم و موجود مورداشاره یک‌کم لرزید. کمی جا عوض کرد، ولی فقط همین، حاضر نبود هیچ‌جا برود. یک لحظه به ذهنم رسید که بروم بیرون و بگذارم یک نفر دیگر خدمتش برسد ولی دیگر خیلی دیر شده بود. به این دلیل که وقتی از جایم بلند شدم مثل احمق‌ها به همه گفتم که دارم کجا می‌روم.

> باید برم دست‌شویی، الان برمی‌گردم.

 مکان من الان جزؤ اطلاعات عمومی بود. باید می‌گفتم که دارم می‌روم تلفن بزنم. می‌خواستم جیشی بکنم و آبی به سروصورتم بزنم ولی حالا سروکارم افتاده بود با این.

مخزن سیفون دوباره پر شد و من به خودم قولی دادم. قول دادم که اگر گورش را گم کرد یک کار نیک غیرمنتظره بکنم. دوباره سیفون کشیدم و هیولا یک دور به تنبلی دور خودش چرخید. زیر لب گفتم "برو دیگه، هُـش! بووو!"
رویم را کردم آن‌طرف و کاملا آماده بودم تا کار خوبم را بکنم ولی وقتی برگشتم سر جایش بود و داشت سرش را از زیر آب تمیز می‌آورد.
درست همان لحظه یک نفر در زد و زهره‌ام ترکید.

> الان می‌آم.

خیلی که بچه بودم یک‌بار مادرم من را نشاند و برایم توضیح داد که شکم همه کار می‌کند. گفت "همه، حتی رئیس جمهور و زنش." همینطور از همسایه‌های‌مان اسم برد و از کشیش و خیلی از هنرپیشه‌هایی که هر روز در تلویزیون می‌دیدم. یک شِمای کلی از ماجرا داشتم ولی اصلا حاضر نبودم مسئولیت این یکی به گردنم بیفتد.

>الان می‌آم.

جدا به این فکر افتادم که از آن تو درش بیاورم و از پنجره پرتش کنم بیرون. واقعا از ذهنم گذشت، ولی جان طبقه همکف زندگی می‌کرد و ده دوازده نفر چند متر آن‌طرف‌تر توی حیاط نشسته بودند. می‌دیدند که پنجره باز می‌شود و یک چیزی می‌افتد روی زمین؛ و مطمئنم که همه‌شان از جا بلند می‌شدند و دورش جمع می‌شدند تا ببینند ماجرا از چه قرار است. بعد من با دستان کثافتم جلوشان ایستاده‌ام و می‌گویم مال من نبود. پس چرا باید خودم را به زحمت می‌انداختم که از پنجره پرتش کنم بیرون وقتی مال من نبود؟ هیچ‌کس حرفم را باور نمی‌کرد به جز مقصر اصلی، و هیچ انتظار نداشتم که این عوضی پا پیش بگذارد و جرم را به گردن بگیرد. گیر افتاده بودم.

> همین الان می‌آم بیرون.

تلمبه را برداشتم و از دسته‌اش برای تکه‌تکه کردنش استفاده کردم، تمام مدت هم با خودم می‌گفتم، این انصاف نیست، این کار من نیست. یک سیفون دیگر و باز هم پایین نرفت. بابا یه تکونی به خودت بده رفیق. وقتی منتظر پر شدن مخزن بودم فکر کردم شاید بهتر باشد که سرم را بشویم. کثیف نبود ولی بلاخره باید برای این همه ماندن در توالت یک توجیهی جور می‌کردم. فکر کردم، زود باش، یه کاری بکن. تا حالا حتما بقیه مهمان‌ها به این نتیجه رسیده بودند که من از آن آدم‌هایی هستم که به مهمانی به چشم فرصتی برای تخلیه و خواندن کتاب نگاه می‌کنم.

> دارم می‌آم. دستمو بشورم می‌آم.

یک سیفون دیگر کشیدم و همه‌چیز تمام شد. شرش را از سرم کم کرد. در را باز کردم و دوست جَنِت را دیدم. گفت "به موقع اومدی." و من داشتم به این فکر می‌کردم که کسی که آن را آن‌جا رها کرده بود هیچ مشکلی نداشت، ولی چرا من داشتم؟ چرا این‌قدر برایم مهم بود؟ آن‌جا رها شده بود تا به من درسی بدهد؟ چیزی یاد گرفتم؟ ربطی به عید پاک داشت؟ به این نتیجه رسیدم که همه‌چیز را بی‌خیال شوم و رفتم توی حیاط تا به دنبال مظنونین احتمالی بگردم.
