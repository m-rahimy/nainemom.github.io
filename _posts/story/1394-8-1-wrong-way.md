---
layout: post
cat: story
by: امیر مومنیان
title: مسیر اشتباهی
---

علی تا آن موقع 8 سال از زندگی‌اش را صرف شناخت خدا کرده بود و آن روز در آن کویر لعنتی که حتی نمی‌دانست کجاست گم شده بود. داستان گم شدن او مربوط می‌شد به دو روز قبل که سعی داشت سفری با مقصد نامشخصی را شروع کند تا بتواند بزرگی دنیای اطرافش را ببیند و نشانه‌هایی از خدا پیدا کند. او بعد از یک رانندگی طولانی در آن کویر لعنتی که نشانه‌ای از هیچ حیاتی در آن نبود، با یک ماشین بدون بنزین و موبایلی که شارژش تمام شده بود، گیر افتاده بود. او بعد از خالی شدن بنزین ماشینش از آن جدا شده بود تا شاید چیزی برای خوردن پیدا کند و از کسی کمک بخواهد، اما حالا که حتی نمی‌دانست ماشینش کجاست فقط به دنبال مقداری آب برای نوشیدن می‌گشت. تا جایی که چشمش کار می‌کرد، فقط آسمانی آبی صاف صاف و زمینی بدون حتی یک درخت دیده می‌شد.

ساعت حدود 3 ظهر بود و علی داشت از تشنگی تلف می‌شد. او از ابتدای گیر افتادنش مدام از خدا تقاضای کمک کرده بود، اما چیزی جز بادهای مخلوط با شن کویر نصیبش نشده بود. با خود فکر می‌کرد که اگر خدا وجود داشته باشد قطعا باید الان به کمک او بیاید. چیزی که از خدا برای خودش تعریف کرده بود، در آن گرما و خشکی داشت زیر سوال می‌رفت، اما ناگهان نشانه‌ای از یک موجود زنده را از فاصله دور احساس کرد و با سرعت به سمت آن حرکت کرد. او داشت موفق می‌شد که نجات پیدا کند و موقع دویدنش نام خدا را به زبان می‌آورد و توبه می‌کرد.

وقتی به آنجا رسید، وضعیتش بدتر از قبل شده بود. آنجا جنازه یک پیرمرد افتاده بود که از بوی گند و مگس‌ها و کرم‌هایی که دورش جمع شده بودند، می‌شد فهمید که او هم هفته‌ها قبل در این کویر لعنتی گیر کرده بود. علی سرش را رو به آسمان گرفت و به خدا خیره شد. در آن لحظات فقط کمک می‌خواست و نه شناخت خدا و نه منطق و نه فلسفه، هیچکدام به دردش نمی‌خورد. بوی گندی که آن جنازه می‌داد، داشت حال علی را به هم می‌زد و او مجبور شد از آنجا دور شود. باز هم مقصد نامشخصی را انتخاب و شروع به حرکت کرد.

هوا داشت کم‌کم تاریک می‌شد و علی مطمئن بود اگر تا تاریکی کامل نجات پیدا نکند، روز بعدی در کار نخواهد بود. باور به خدا در علی داشت از بین می‌رفت، در عوض سعی داشت از کس دیگری کمک بخواهد. همیشه در تفکرات او شیطان نقطه مقابل خدا و کثیف‌ترین چیزی بود که وجود داشت، اما در آن لحظات مطمئن شده بود که کمکی از طرف خدا به او نمی‌رسد. ایده مسخره‌ای به نظر می‌رسید، اما تصمیم گرفته بود که از شیطان کمک بخواهد. سرش را رو به آسمان گرفت و ملتمسانه از شیطان کمک خواست، اما خودش هم از ته دل به چیزی که میخواست باور نداشت. باز هم ناامیدانه به مسیرش ادامه داد.

***

دیگر شب شده بود و علی از پا افتاده بود. حتی دیگر توان فریاد زدن هم نداشت. بوی مرگ را نزدیک خود حس می‌کرد و در آن لحظات پایانی با خود فکر می‌کرد که شاید همه‌چیز دروغ باشد. داشت به این فکر می‌کرد که ایده سفرش از اول هم مسخره بوده و الان باید تاوان حماقتش را پس بدهد. وقتی صحنه جنازه آن پیرمرد و بوی گندش جلوی چشمش می‌آمد، همه‌چیز بی‌معنی به نظرش می‌رسید. داستان زندگی او مسخره‌ترین داستان کل دنیا بود. داشت برای آخرین جمله‌ای که قرار بود به ذهنش برسد فکر می‌کرد که ناگهان بدون هیچ اتفاق عجیبی مرد.