---
layout: post
cat: storing
by: امیر مونیان
title: آخر هفته
tags:
 - آخر هفته
 - قسمت اول
---

به آنها گفتم: «باور بفرمایید من از اول هم سالم بودم...» که ناگهان همان پیرمرد خرفت لنگه کفشش را به طرف من پرتاب کرد و گفت: «غلط کردی، من خودم تورو شفا دادم». سپس شروع کرد به فریاد زدن و پشت سرش لنگه کفش‌ها بود که به طرف من پرتاب می‌شد.

داستان از روزی شروع شد که دکترم تشخیص داد من برای مدتی در آن بیمارستان بستری شوم تا زیر نظر او و پرستارها میزان انسولینم تنظیم شود. دکتر می‌گفت من دیابت دارم، اما قبول نمی‌کرد که جواب آن آزمایش اشتباه است و من سالم هستم. همه چیز تقصیر آن آزمایشگاه مسخره بود. به هر حال هر چه گفتم او کوتاه نیامد و الا و بلا می‌گفت باید بستری شوم. واقعا مطمئن بودم که جواب آن آزمایش اشتباه است و من دیابت ندارم، اما ایده‌ای هم ذهنم را قلقلک می‌داد. با خودم گفتم آخر هفته سر کار رفتن را با مرخصی استعلاجی می‌پیچانم، هم خودم استراحتی کرده باشم و هم او خیت شود که تصمیمش اشتباه است. با او دست دادم و کیفم را برداشتم و از اتاق بیرون رفتم تا به سمت بیمارستان بروم. وقتی از مطبش خارج شدم، چهار مرد گنده و هیکلی آمدند و دورم را گرفتند و من را به سمت آمبولانس راهنمایی کردند. هرچه می‌گفتم: «آقا من سالمم! فقط قراره قندم رو کنترل کنند. خودم می‌تونم با ماشین بیام...» به خرجشان نرفت و من را مثل بیمارهای وخیم تا آمبولانس رساندند و تا خود بیمارستان همراهی‌ام کردند.

وقتی به آنجا رسیدیم، انتظار داشتم مثل بیمارستان‌های دیگر به قسمت پذیرش بروم و برگه‌های مخصوص بستری را به من بدهند، اما آنجا از این خبرها نبود. من را یک‌راست به اتاقکی بردند و من را روی صندلی نشاندند و پاهایم را به میله‌ای که آنجا بود بستند! آن اتاق اصلا شبیه به اتاق‌های عادی نبود. یک لامپ نیمه سوخته داشت و دیوارهای خراب و رنگ و رو رفته. قبل از اینکه من چیزی بگویم یک مرد دیگر با روپوش سفید در را باز کرد و وارد شد. رفت به سمت آن چهار مرد و بعد از خوش و بشی کوتاه، چیزی یواشکی بهشان گفت و دست داد و ازشان خداحافظی کرد. راستش اصلا شبیه بیمارستان‌های عادی نبود. هیچ کجای دنیا همچین رفتاری با مریض ندارند. خواستم به او بگویم که حتما اشتباهی شده که ناگهان رویش را به طرفم برگرداند و با لحن دستوری شدیدی گفت: «آستینت رو بزن بالا»! یک آمپول که مثل داروی بی‌هوشی اسب بود را در دستش گرفته بود و داشت هوایش را خالی می‌کرد. گفتم: «ببینید آقا جان من اومدم اینجا که دیابتم رو کنترل کنید...» که ناگهان به طرفم آمد خودش آستینم را زد بالا. خیلی ترسیده بودم. اصلا چرا داشت این کار را می‌کرد؟ هر چه دست و پا می‌زدم تاثیر نداشت و بلاخره کل آن آمپول را در من فرو کرد و دیگر نفهمیدم چه شد.

صبح که از خواب یا همان بی‌هوشی اسب‌وار بیدار شدم، دیدم در محل دیگری هستم. انگار یکی از اتاق‌های بخش بود، اما اصلا عادی نبود. تلویزیون و دستگاه تنفس و خلاصه از این چیزها وجود نداشت و فقط یک اتاق معمولی با دو تخت بود. تخت کناری‌ام یک پیرمرد بود که داشت برای خودش آواز می‌خواند. اصلا چرا پرستارها به او گیر نمی‌دادند که سکوت بیمارستان را رعایت کند، نمی‌دانم. هنوز کمی سرگیجه داشتم. سوال‌های زیادی در ذهنم بود و داشتم چشم‌هایم را می‌مالیدم که آواز آن پیرمرد قطع شد و رویش را به طرف برگرداند. چند ثانیه همدیگر را نگاه کردیم که او گفت: «اسمت چیه پسر جون»؟ با کمی لرزش صدا گفتم: «امیرم». گفت: «الهی واست بمیرم» و پشت سرش هار هار خندید. مرتیکه روانی صدای خنده‌اش مثل صدای شترمرغ بود. بعد از اینکه خنده‌اش تمام شد، یک‌دفعه لحنش عوض شد و گفت: «می‌دونی من کی‌ام»؟ گفتم: «شما رو هم اشتباهی آوردن اینجا»؟ انگار برایش جک تعریف کردم. باز هم خنده‌ای کرد و گفت: «نه منم مثل تو دیوونه‌ام. می‌فهمی؟ اما فرقمون اینه که من رئیس اینجام! اسمم کامبیزه. اما تو فعلا باید آقا کامبیز صدام کنی. شیرفهم شد»؟ کمی جا خورده بودم. دیوانه؟ یعنی چی که من هم مثل تو دیوانه‌ام؟ مگر اصلا من دیوانه بودم؟ گفتم: «ببینید آقا کامبیز. من دیوونه نیستم. فکر کنم من رو اشتباهی آوردن اینجا...» که صحبتم را قطع کرد و دوباره شروع به خنده کرد. گفت: «اولین نفری هستی که بهم گفت آقا کامبیز». رسما دیوانه بود. بعد از خنده‌اش، انگار تازه متوجه چهره پر از سوال من شده بود. قبل از اینکه من چیزی بگویم با لحنی آهسته‌تر گفت: «هممون اشتباهی اینجاییم! اما عادت می‌کنی». بعید می‌دانستم چیزی از آن پیرمرد احمق دستگیرم شود. هنوز می‌خواستم بفهمم دقیقا آنجا کجاست و سوال مهم‌تر اینکه من آنجا چه غلطی می‌کردم.

در اتاق را باز کردم و وارد راهرو شدم. در راهرو اتاق‌های دیگری مثل همان اتاق بود و دو نفر در انتهای آن ایستاده بودند و به هم خیره شده بودند. هیچ حرکتی نمی‌کردند! چند ثانیه نگاهشان کردم که ناگهان یکی از آنها پرید بالا و با آن یکی گفت: «سوختی سوختی! تو نفس کشیدی» و شروع کردند به زدن همدیگر. احمق‌ها. در انتهای دیگر راهرو دری وجود داشت که انگار به بیرون راه داشت. رفتم بیرون تا کسی را پیدا کنم و از او قضیه را بپرسم. در را که باز کردم دیدم جایی شبیه به حیاط بود. یک سری احمق داشتند در گوشه‌ای گرگم به هوا بازی می‌کردند و یک سری دیگر داشتند بحث علمی می‌کردند. موضوع بحثشان چیزی شبیه به اتم‌های کوانتومی بود، اما لباس آن‌ها هم مثل بقیه بود. مطمئن شدم آنها هم مثل بقیه روانی هستند. جمعیت آنجا حدود بیست سی نفر می‌شد. من واقعا متعلق به آنجا نبودم. رفتم یک گوشه نشستم تا چیزی دستگیرم شود که دیدم آن پیرمرد دارد به سمت می‌آید. خیلی پیرمرد نچسبی بود. اصلا اسم کدام پیرمردی کامبیز بود؟ آمد و کنارم نشست و گفت: «باهات شوخی کردم امیر جون. من کامبیز خالی‌ام. نمی‌خواد بهم بگی آقا کامبیز»! انگار وضعش از همه آنها بدتر بود! اصلا دوست نداشتم با یک روانی هم‌صحبت شوم، اما تنها کسی بود که اسمم را می‌دانست. پرسیدم «ببین کامبیز. اینجا دقیقا کجاست»؟ گفت: «یه سری دیوونه اون بیرون بهش میگن تیمارستان! اما به نظر من اینجا سازمان ملله. اینجا هرکی یه اسمی گذاشته روش. می‌خوای همه اسماشو بهت بگم»؟ جا خوردم! یعنی آنجا تیمارستان بود؟ من آنجا چه کار می‌کردم؟ چشم‌هایم خیره مانده بود و اعصابم واقعا به هم ریخته بود. سریع بلند شدم و با صدای بلند گفتم: «رئیس این قبرستون کدوم گوریه»؟ او همانطور که نشسته بود دفترچه‌ای از جیبش در آورد و چیزی در آن نوشت، بعد گفت: «قبرستون. ایول. این اسم رو تا حالا کسی نگفته بود». مرتیکه روانی.

فضای آنجا شامل همان ساختمان یک طبقه‌ای که از آن بیرون آمدم می‌شد و همین حیاط کوچک. هیچ چیز دیگری نبود. دیوارهایش هم حداقل پانزده متر ارتفاع داشتند و یک در آهنی داشت که دستگیره‌ای از سمت داخل روی آن نبود. واقعا من کجا بودم؟ کاش هیچوقت به حرف آن دکتر گوش نمی‌کردم. هیچ راه فراری نبود. اگر واقعا آنجا تیمارستان بود، حتما کسانی هم بودند که به آنجا سر بزنند و وضعیت آنجا را بررسی کنند. باید منتظر می‌ماندم.