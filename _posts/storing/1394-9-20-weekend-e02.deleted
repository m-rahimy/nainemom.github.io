---
layout: post
cat: storing
by: امیر مونیان
title: آخر هفته، قسمت دوم
tags:
 - آخر هفته
 - قسمت دوم
---

ساعت نزدیک سه بعد از ظهر بود و حسابی گرسنه‌ام شده بود. هیچ چیز جذابی در آن اتاقی که من بودم نبود که حداقل با آن مشغول باشم. رویم را به سمت کامبیز برگرداندم و پرسیدم: «اینجا گشنه‌تون نمی‌شه»؟ کامبیز هم که انگار مثل من گرسنه‌اش بود، گفت: «اینجا یه رسمی دارن. هر چند وقت یه بار بهمون گرسنگی می‌دن که فک نکنیم اینجا واسه زندگی کردنه». پرسیدم: «هر چند وقت»؟جواب داد: «هر روز». در فکر فرو رفتم. چرا با من این کار را کردند؟ چه شباهتی بین من و کامبیز و سایر دیوانه‌ها بود که در آنجا جمع شده بودیم؟ هنوز همه چیز برایم مبهم بود.

هفته قبل از اینکه به آن مطب لعنتی بروم، داشتم پرونده‌های مالی سازمان را بررسی می‌کردم. من در سازمانی کار می‌کردم که ظاهرا هدفش کمک به بیماران سرطانی بود. اما آن روز از آن پرونده‌ها متوجه شدم که حجم زیادی از پول کمک‌های مردمی به طرز عجیبی صرف چیزهای عجیب و غریب شده بود. مثلا دیدم که چندین میلیون تومان صرف خرید هواکش‌های توالت سازمان شده بود. هواکش‌های توالت آنجا تا هفته پیش کاملا سالم بود و این اتفاق اصلا منطقی نبود. مطمئن شده بودم شخصی این وسط دارد پول‌ها را بالا می‌کشد، اما هنوز مدرکی نداشتم. نمی‌شد با نشان دادن فاکتور خرید هواکش توالت چیزی را ثابت کرد. آن روز وقتی این موضوع را به مدیر بخشمان در آنجا گفتم، هیچ عکس‌العملی نشان نداد و به من گفت که دارم اشتباه می‌کنم. او آدم خوبی بود و اگر مساله جدی بود، حتما پی آن را می‌گرفت. اما آن رفتار برایم عجیب بود.

همانطور که دراز کشیده بودم، زیر چشمی داشتم کامبیز را نگاه می‌کردم. داشت عکس دختر جوانی را نگاه می‌کرد. پرسیدم: «دخترته»؟ کامبیز ناگهان سرش را از عکس بلند کرد و شروع کرد به خنده. گفت: «عشقمه. عشقم بود»! اما اصلا سن و سالشان نزدیک به هم نبود. از او پرسیدم: «اون که خیلی جوونه. مگه تو رو چه سالی آوردن اینجا»؟ جواب داد: «خیلی سال پیش بود، اما یادم نیست چی شد که اومدم اینجا. حتی شاید قبل‌تر». یعنی امکان داشت؟ امکان داشت همه دیوانه‌های اینجا داستانی مشابه با داستان من داشتند؟ از او پرسیدم: «یادته قبل از اینکه بیای اینجا داشتی چیکار می‌کردی؟ شغلت چی بود»؟ دوباره سرش را پایین گرفت و به عکس خیره شد. گفت: «خیلی چشمای قشنگی داره». 

همانطور که در فکر فرو رفته بودم، ناگهان صدای زنگ گوش‌خراشی شنیده شد. کامبیز به نظر می‌رسید بعد از صحبتمان کمی افسرده شده باشد، اما ناگهان عکس را به گوشه‌ای پرت کرد و گفت: «پاشو پاشو! دیر برسی همه‌شو خوردن» و پشت سرش از تخت پایین پرید و سریع از اتاق خارج شد. حسابی گیج شده بودم. حتی آنجا شبیه به تیمارستان هم نبود. من هم از تخت پایین رفتم و وارد راهرو شدم. حسابی شلوغ شده بود و همه داشتند به سمت حیاط حمله می‌کردند. من هم از گوشه راه افتادم و به سمت حیاط رفتم. دیدم در حیاط باز شده و یک گارد نظامی جلوی در ایستاده‌اند و مانع خروج دیوانه‌ها می‌شوند. شخصی هم از پشت آنها داشت تکه‌های گوشت را به داخل حیاط پرت می‌کرد. من هم وارد جماعت دیوانه شدم و غذایم را گرفتم.

با کامبیز به اتاق برگشتیم و روی تختمان نشستیم. کامبیز وحشیانه داشت گوشتش را می‌خورد، اما من اصلا نمی‌توانستم نگاهش کنم. به نظر می‌رسید یک تکه از لاشه یک خر باشد که حتی زحمت پختن آن را هم نکشیده بودند. کامبیز اصلا متوجه این موضوع نبود و فقط می‌خورد. بین گرسنگی و چندشم نسبت به آن گوشت، نتوانستم جلوی شکمم را بگیرم و گاز کوچکی از گوشه آن زدم. واقعا مزه بدی داشت و حق من این نبود. آخرین شامی که قبل از این خورده بودم، استامبولی بود، اما این؟ همانطور به گوشت خیره شده بودم که کامبیز آخرین گازش را از گوشتش زد و گفت: «نمی‌خوری؟ بچه سوسول. وقتی اینجایی باید یاد بگیری که گوشت خودتو بخوری، وگرنه می‌میری. حتی اگه تونستی واسه بقیه رو هم بخوری. می‌خوری؟ نه نمی‌خوری. این تویی که الان نمی‌خوری و این منم که می‌خورم. پس بدش بیاد». و به سمت تخت من آمد و گوشت را از دستم کشید و شروع به خوردن کرد. از وقتی اینجا آمدم هیچ رفتار ثابتی از او ندیده بودم و مدام رنگ عوض می‌کرد. او یک دیوانه تمام‌عیار بود. چه شباهتی بین او و من بود؟

رفتم پشت پنجره و بیرون را نگاه کردم. باران ضعیفی شروع به باریدن کرده بود. عده‌ای داشتند در حیاط دنبال تکه‌های کنده شده از گوشت بقیه می‌گشتند. چهره همه افراد آنجا شبیه به بی‌خانمان‌ها بود. اما من شغل خوبی داشتم و درآمدم خوب بود. یاد مدیر بخشمان در سازمان افتادم.